Giotto di Bondone (født i 1267 i Vespignano i Toscana, død 8. januar 1337 i Firenze), bedre kjent som Giotto, var en italiensk maler, billedhugger og arkitekt.

Giotto pleier å regnes som den italienske renessanses første betydelige kunstner.[trenger referanse]

Giotto ble født i en fattig bondefamilie i Colle di Vespignano i nærheten av Firenze, og som barn gjette han sauer. Han vokste opp i Firenze. De fleste eksperter mener at han faktisk het Giotto; andre mener at dette er en kortform av Ambrogio (Ambrogiotto) eller Angelo (Angiolotto).[trenger referanse]

Hans liv er beskrevet i Lorenzo Ghibertis verk Commentarii fra ca 1450, (med kunstnerhistorier), og dette verket ble bearbeidet av Giorgio Vasari mot midten av 1500-tallet. Det er skildringene der som har vunnet alminnelig fotfeste.[trenger referanse]

Rundt begynnelsen av hans kunstnergjerning er det spunnet en legende. Ifølge denne legenden skal han ha tegnet på klipper med kritt da kunstneren Cimabue kom forbi. En tegning av et får var livaktig og perfekt, og derfor foreslo Cimabue for Giottos far at sønnen skulle bli hans lærling. Også i læretiden viste Giotto store evner til å lage livaktige avbildninger av for eksempel fluer.[trenger referanse]

Som maler var han nyskapende og regnes som forløper for renessansen.[trenger referanse] Han brøt med den meget bundne bysantinske malestilen. Forskjellen var at den datidige stilen typisk viste flate, symbolske figurer arrangert i dekorative rom, mens Giotto i stedet malte mer individuelle figurer som virket sammen i et perspektiv.[trenger referanse] Hans figurer hadde skulpturelle preg, med fylde og vekt.[trenger referanse] Dette gav ham allerede i hans egen levetid mange beundrere, deriblant Dante, Boccaccio og kongen av Napoli.[trenger referanse]

Det er bevart flere verker av Giotto. Blant de mest kjente er hans serie av bilder over Frans av Assisis liv i den øverste kirken i San Francesco. Det hersker allikevel en viss usikkerhet om hvorvidt Giotto faktisk er opphavsmannen til serien.[trenger referanse] Et annet eksempel er korsfestelsen i Santa Maria Novella i Firenze.

Hans mesterverk er takdekorasjonen i Capella degli Scrovegni i Padova som han ferdigstilte omkring 1305.[trenger referanse] Der finnes 100 større scenarier som viser jomfru Marias liv og Kristi lidelseshistorie. Corettiene, panelene er malt som øvelse i perspektivmaling. Malestilen var en direkte inspirasjon for Michelangelos takmalerier i det sixtinske kapell omkring 200 år senere.[trenger referanse] I det hele tatt var renessansens malere meget betatt av kraften i Giottos fremstilling av lidelseshistorien.[trenger referanse]

Fra ti år i Roma på pavens anmodning og en periode i Napoli er det ikke bevart altfor mange verker. Omkring 1320 vendte Giotto tilbake til Firenze, hvor han i Basilica di Santa Croce malte fresker og altertavler. Freskene ble sterkt skadet, men man ser nok til at man kan fornemme en viss endring i hans stil mot det mer ornamenterte.[trenger referanse]

Han kom også til å virke som arkitekt, blant annet for kampanilen på domkirken i Firenze. Han døde dog før den var fullført.

Portal: Kunst